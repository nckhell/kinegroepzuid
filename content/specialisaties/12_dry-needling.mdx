---
title: Dry needling
---

Dry needling is een relatief nieuwe behandelmethode binnen de klassieke kinesitherapie. De methode komt overgewaaid van Canada en wordt in andere continenten reeds jaren toegepast. Door middel van een speciale techniek worden door de kinesitherapeut spieren aangeprikt waarna deze snel en langdurig ontspannen. Hierbij wordt een droge naald gebruikt, er wordt dus geen vloeistof in de spier gebracht.

Deze techniek onderscheidt zich van acupunctuur waarbij men enkele naalden oppervlakkig inbrengt en enige tijd laat zitten om zo invloed te hebben op de ‘energie’ van het lichaam. Dryneedling werkt op triggerpunten, met slechts 1 naald tegelijkertijd en dit voor een korte periode (totdat het triggerpunt ontladen is). Een triggerpunt kan omschreven worden als ‘een knoop in de spier’, die naast lokale drukpijn ook vaak uitstralingspijn veroorzaakt. **De triggerpunten kunnen zich alsvolgt uiten:**

- Pijn / stijfheid in een spier en begeleidende pijn op afstand
- Bewegingsbeperking in bijhorende gewrichten
- Verminderde kracht en rekbaarheid van de betrokken spier
- Pijnontwijkend gedrag
- Tintelingen in een lidmaat gecorreleerd aan de spier

Triggerpunten kunnen zowel acuut ontstaan of door langdurig een verkeerde houding aan te nemen. Verkeerde bewegingen, sportletsels, ongevallen, situaties waarbij langurig een brace of gips nodig zijn, instabiele gewrichten waardoor spieren harder moeten werken en psychologische factoren zoals stress en depressie zijn de meest voorkomende oorzaken van triggerpunten.

Indien er effectief sprake is van een triggerpunt zal uw therapeut overgaan tot dryneedling. De techniek is als intensief te omschrijven aangezien op korte tijd veel spierspanning loskomt die vaak reeds enige tijd aanwezig is. Men mag verwachten stijf te zijn na een eerste sessie. Dit komt omdat bij het aanprikken de spier kort en krachtig buiten de wil van de patiënt kortstondig opspant. Gemiddeld genomen bent u na 3 behandelingen van de klacht verlost of merkt u een grote verbetering, al is dit natuurlijk individueel verschillend.
